# -*- mode: mandoku-view; -*-
#+TITLE: 景文集
#+DATE: 2015-08-24 23:50:31.352656
#+PROPERTY: ID KR4d0021
#+PROPERTY: BASEEDITION WYG    
#+PROPERTY: JUAN 卷二十六
<pb:KR4d0021_WYG_026-1a>¶
欽定四庫全書¶
　景文集巻二十六¶
　　　　　　　　　　　　　宋　宋祁　撰¶
　奏疏¶
　　論以尺定律(案宋史燕肅言鍾律不調在景祐/元年祁時直史館遷太常博士)¶
臣聞樂生於音音生於律律定於尺尺成於黍得黍不¶
真尺固不定定尺無準律亦自差而望聲調是南舟泝¶
燕北轅走越愈亟愈逺也故尺短則律從而短尺長則¶
<pb:KR4d0021_WYG_026-1b>¶
律從而長短者聲清益上長者聲濁益下清濁不得其¶
中而至樂遁矣古者神瞽攷中聲而量之以為之律所¶
以立均出度也黄帝命伶倫斷竹長三寸九分吹之以¶
為黄鍾之宫然後制十二律以上下求而聴鳳鳴司馬¶
遷黄鍾之律長八寸七分之一太簇七寸七分之二林¶
鍾五寸七分之三應鍾四寸三分之二班固司馬彪説¶
黄鍾長九寸聲最濁太簇長八寸林鍾長六寸應鍾長¶
四寸七分四釐强聲最清蔡邕鄭康成杜䕫荀朂等所¶
<pb:KR4d0021_WYG_026-2a>¶
論尺有增損而黄鍾之宫要以九寸為定始朂當武帝¶
泰始中校太樂八音不和知後漢至魏尺長于古四分¶
有餘朂乃部署著作郎劉恭依周禮制尺所謂古尺也¶
以古尺更鑄銅律調叶聲韻後汲郡盜發六國時魏襄¶
王塚得古周時玉律及鍾磬與新律聲韻闇同于時郡¶
國或得漢時故鍾吹朂律以合之其聲皆應時人稱為¶
精宻唯散騎侍郎陳留阮咸譏其聲高聲高則悲非興¶
國之音必古今尺有長短故也武帝以朂律與周漢器¶
<pb:KR4d0021_WYG_026-2b>¶
合遂施用之後始平掘地得古銅尺嵗久欲腐不知所¶
出何代果長朂尺四分時人咸服其妙而莫能措意焉¶
朂立千載之下推百代之法度數既合聲韻又諧亦可¶
謂宻切而有證也而時人掘地之一尺破周漢之二器¶
亦近夫貴耳賤目也隋時始用木尺律而定律吕鑄壊¶
前代金石以息物議惜其制度文議没于江都無聞焉¶
耳是時尺有十五等一周尺二晉田父玉尺三梁表尺¶
四漢官尺五魏尺六晉後尺七後魏前尺八中尺九後¶
<pb:KR4d0021_WYG_026-3a>¶
尺十東後魏尺十一蔡邕銅龠尺十二宋氏尺第十三萬¶
寶常水尺十四雜尺十五梁朝俗間尺後周氏達奚震¶
等議獨以鐵尺為允即十二宋氏尺也其説曰今以上¶
黨羊頭山黍依漢書律歴志度之若以大者稠累依數¶
滿尺實于黄鍾之律湏撼乃容若以中者累尺雖復小¶
稀實於黄鍾不動而滿計此二事之殊良由消息未善¶
其于鐵尺終有一㑹且上黨之黍有異他鄉其色略烏¶
其形圓重用之為量定不徒然正以時有水旱之殊地¶
<pb:KR4d0021_WYG_026-3b>¶
有肥瘠之異取黍大小未必得中按許慎解字黍體大¶
本異于常疑今之大者正是其中累百滿尺非是㑹古¶
實龠之外裁剩餘此恐圍徑或差造律未妙就如撼動¶
取滿論理亦通今勘周漢古錢大小有合宋氏渾儀尺¶
度無舛古者黄金方寸重一斤今鑄金校騐鐵尺為近¶
未及詳定㑹高祖受命而止唐貞觀中又詔張文收鑄¶
銅斛秤尺咸得其數詔以其副藏于樂署至武延秀為¶
太常卿用為奇玩以律與玉尺玉斗舛合獻焉開元中¶
<pb:KR4d0021_WYG_026-4a>¶
將考宗廟樂有司奏請出之敕唯以銅管付太常亡其¶
九管國朝金石傳自周代世宗常詔王朴累黍定尺以¶
為律管管既不便作準之尺寸于今具在而當時實録¶
不論秬黍未知何用即加酧定且五代離亂古器蕩然¶
雖欲制作靡所縁傍時無神瞽孰敢取中獨非莫知獨¶
是莫曉工乎音者不能言義工乎書者不能察聲信乎¶
音聲之難不可以言曉者也故曰知之者欲教而無從¶
心達者體之而無師方今去聖既逺知音又寡但取朴¶
<pb:KR4d0021_WYG_026-4b>¶
準調叶八音屬者太常臣燕肅以律準尺之三分欲為¶
十二律管而黄鍾九寸遂不得聲更廣空道乃與律應¶
雖管内均厚未悉如法然深疑今尺比古差短太常鍾¶
石遂及于清流至法部轉用高急臣以為宜求索上黨¶
秬黍如達奚震之言選其精圓累定寸尺求管得管求¶
聲得聲以所管之聲合周時之準苟高下符㑹清濁無¶
差即可遂為定法頒布方國足以示陛下同律度量衡¶
之制脱有與準未合即乞募知音别用新管參考中聲¶
<pb:KR4d0021_WYG_026-5a>¶
檢攝羣音制定雅樂庶乎正歴代之謬秕亦何憚焉¶
　　禮院議祖宗配侑(案仁宗本紀係景祐二年祁遷/太常同知禮儀院時上歴代名)¶
　　(臣奏議作皇/祐二年誤)¶
臣等聞王者建廟祏之嚴合昭穆之綴祖一而已始受¶
命也宗無豫數待有徳也由宗而下等胄之疏戚以為¶
迭毁之制使後嗣雖有顯揚褒大猶不得與祖宗並列¶
所以一統乎尊尊古之道也皇帝陛下躬孝治發徳音¶
永惟三后之盛烈際天接地而推尊之禮有所未稱明¶
<pb:KR4d0021_WYG_026-5b>¶
發悼懼圖惟厥衷使攸司得稽舊章開羣議攄懿鑠闡¶
孫謀將以脗合靈心垂榮無極非臣等孤陋所能及已¶
竊以太祖皇帝誕受寶命付畀四海鋪敦爕伐潛黜不¶
端夷澤潞之畔兼淮海之昧東焚呉輿右困蜀壘湘楚¶
閩越請吏入朝當此之時天下之人去大殘䝉更生卜¶
年長世丕闡洪業太宗皇帝敦受具邇席運下武龔天¶
之討底定太原由是慎九刑之辟藝四方之貢信賞類¶
能重食勸功官無煩苛人無恫怨又引縉紳諸儒講道¶
<pb:KR4d0021_WYG_026-6a>¶
興學炳然右文與三代同風真宗皇帝乾粹日昭執競¶
維烈重威撫和休寜北方順斗布度先天作聖遂考夏¶
諺紹虞巡祕牒岱宗育穀冀壤翕受瑞福普浸黎元肖¶
翹跂行罔有不寜百度已備眷授明辟恭惟一祖二宗¶
之烈歴選墳誥未有高焉者也昔成湯為商之祖太甲¶
太戊武丁實號三宗后稷為周之祖文王武王庸建二¶
祧高帝為漢之祖孝文孝武特崇兩廟皆子孫世世奉¶
承不輟我皇伯祖經綸草昧遂有天下功宜為帝者之¶
<pb:KR4d0021_WYG_026-6b>¶
祖皇祖勤勞制作皇考裁成治定徳宜為帝者之宗三¶
廟並萬世不遷宣布天下以示後世臣等請如聖詔至¶
于升侑上帝裒對先謨本之周道克厭典禮昔太宗親¶
郊奉宣祖太祖配焉真宗肇祀奉太祖太宗配焉自爾¶
有司不敢輕議今二宗同躋不祧之位則禮無異等伏¶
請自今以往太祖為定配二宗為迭配稱情適事理實¶
無嫌其將來皇帝親祠伏請以三聖偕侑上顯對越之¶
盛次申遹追之感聖人之能事羣臣之大願此後迭配¶
<pb:KR4d0021_WYG_026-7a>¶
還如前議昔唐高宗之上封也以太武皇帝文皇帝配¶
昊天明皇之封也以高祖配天睿宗配地開元之著禮¶
也高祖配方丘太宗配神州此二宗迭配之前例垂拱¶
開元之間高祖太宗高宗同配昊天真宗登介丘降社¶
首並以太祖太宗崇配天地此三聖偕侑之明準其嵗¶
時常祀則至日圓丘仲夏皇地祇配以太祖孟春祈穀¶
夏雩祀冬祭神州配以太宗孟春感地配以宣祖季秋¶
大饗配以真宗伏請皆如禮便陛下重宗祧之事鑒照¶
<pb:KR4d0021_WYG_026-7b>¶
前載抑畏䖍鞏讓而不專故令臣等得申愚管謹用敷¶
罄惟聖心裁鑒¶
　　奏乞減編磬事(案以下諸疏當在景祐三/年命官校太常鍾律之時)¶
准中書送下監鑄編鍾所李照狀為乞減編鍾十六為¶
十二事狀後批奉聖旨送修撰樂書馮某等詳定聞奏¶
者右臣竊以作樂制器取象非一本乎律呂播為音均¶
用在極和要歸協雅而短長清濁還相損益諸儒駕説¶
各自名家援據經師資為辨博較其實至孰有定論昔¶
<pb:KR4d0021_WYG_026-8a>¶
伶倫命律初無配類后䕫典樂惟取克諧究理益深後¶
人滋惑原聖人立樂之意豈獨執于一方金石設縣屢¶
易其數目鎛縣十二以至編縣二十四蓋八音之器因¶
物制宜歴代相沿遂多創述若絃聲一倍以至于五十¶
律聲一倍以至于三倍或減半以為得或備數而無害¶
變均度典應和為經工師常員雅鄭無辨不足以備問¶
對擊考之度第循其故獨何曉于是非周朝樞宻使王¶
朴常造準以考聲律太常竇儼和峴亦經參校論者以¶
<pb:KR4d0021_WYG_026-8b>¶
為尺度太短雅聲過高自此少能知音莫傳其業今止¶
以照素識音律使校定大樂照又調合鍾齊務要和聲¶
察其用心良亦精宻且又請改編鍾十二以為與律數¶
而足但學者多所未嫺習周官或乃失傳下議以詢博¶
求至當况禮樂之大典方太平而後備若並采衆説則¶
有㑹禮聚訟之煩若遽更古法則有事不師古之戒臣¶
考視圖載皆有趣義願聖上覽其意而定焉¶
　　論太樂置雷鼓靈鼓路鼓備而不擊及無三鼗¶
<pb:KR4d0021_WYG_026-9a>¶
臣按周大司樂之職雷鼓雷鼗奏於圓丘以祀天也靈¶
鼓靈鼗奏於方丘以祀地也路鼓路鼗奏於宗廟以格¶
祖也歴代用焉著為樂令然則小鼓為大鼓先引得作¶
樂之漸故兩施無嫌也國朝崇薦郊廟但設各鼓於樂¶
縣之内備而不擊夫有鼓無鼗於禮已闕設而不用在¶
闕尤甚蓋上襲五代抏敝失傳有司持循罔暇論討臣¶
以為可詔本署稽舊典訪遺法作為三鼗以備大樂祭¶
祀之際其鼓若鼗皆使縣工播而擊之用諧音節如此¶
<pb:KR4d0021_WYG_026-9b>¶
則器備禮完神祇來格矣舊説鼗者如鼓而小以木貫¶
中作柄雷鼗柄各四枚為八面靈鼗柄各三枚為六面¶
路鼗柄各二枚為四面旁以結皮為耳搖之還自擊也¶
以通雷鼔靈鼔路鼓掌鼓之工毎面一人左手播鼗右¶
手擊鼓云¶
　　論太樂署有舂牘之名而無舂牘之器¶
臣觀景徳中李宗諤所進樂纂革部中著舂牘其説曰¶
周禮笙師掌教舂牘應推以作祴樂賓醉而出奏祴夏¶
<pb:KR4d0021_WYG_026-10a>¶
以三器築地為之節(三器謂牘/及應相也)明不失禮也大五寸長¶
七尺短者或三尺其端有空漆畫之以兩手築地今並¶
於宫縣舞樂中用臣比徧問樂工言初無此器及責其¶
樂器之籍則明著舂牘而説與樂纂相符又景徳樂工¶
於今多在詰其所以乃云恐宗諤論著之時止憑本署¶
簿文誤著於樂纂耳臣謹采三禮圖所畫舂牘之狀大¶
畧可曉然檢覈著令及舊史其文武二舞諸工所用但¶
有鼗鐸錞鐃相雅干戚籥翟等器不著舂牘則知後人¶
<pb:KR4d0021_WYG_026-10b>¶
設采古名以為空説矣¶
　　論竽及巢笙和笙¶
臣奉詔與太常臣燕肅等圖畫太常樂器以備程覽至¶
匏部有竽及巢笙和笙共三種按舊説竽長四尺二寸¶
三十六簧宫管在中形參差像鳯翼巢笙十九簧和笙¶
十三簧今據太樂諸工以竽巢和三種併為一器皆取¶
胡部十七管笙為之但以宫管移徙左右用為小異其¶
巢和二笙在景徳中李宗諤又奏定二義管悉貫匏中¶
<pb:KR4d0021_WYG_026-11a>¶
今為十九管臣曾索于樂署得鳯笙一種樂工言此古¶
器今不可用推騐形製乃古竽也其長四尺有餘三十¶
六管列管參差及曲頸皆為鳯飾其空悉在管外嵗久¶
不治有管無簧今但祕而存之為無用之器臣以為可¶
募知音者修復古竽以合正聲革易當今署工所用淺¶
俗惉懘之器勿令亂雅并按竽以合正聲悉還舊製傳¶
曰放鄭聲謂此物也¶
　　論引武舞所執九器各有所用¶
<pb:KR4d0021_WYG_026-11b>¶
臣按武舞六十四人左執干右執戚離為八列又别使¶
工人執旌居前次執鼗次執鐸次執錞次執鐃次執相¶
在左執雅在右各分行夾引至樂作舞入則自鼗而下¶
咸振作之舞工定位而止及舞將退又振作之舞工畢¶
出而止臣竊詳鼗鐸之設義不虚生葢舊史禮經但舉¶
其凡不言其細故軰出旅進無有先後且鼗者所謂導¶
舞也鐸者所謂通鼓也錞者所謂和鼓也鐃者所謂止¶
鼓也相者所謂輔樂也雅者所謂陔步也夫錞于鐃鐸¶
<pb:KR4d0021_WYG_026-12a>¶
在周鼓人四金之奏以和軍旅也武舞象功故得以軍¶
器參焉是舞之容節導于鼗通于鐸和于錞止于鐃輔¶
于相陔于雅義可見矣寜有導舞方始止鼓參焉止鼓¶
既搖通鐸亂焉進退不倫終始無别臣雖不習故事竊¶
以私意度之謂當舞入之時鼗鐸以先之錞以和之相¶
以輔之雅以節之及舞之將成也則鳴鐃以進行列築¶
雅以陔歩武各分左右與舞俱出其鼗鐸錞相皆停止而¶
不作故司馬職曰鳴鐃且卻斯之謂矣如此則允恊樂¶
<pb:KR4d0021_WYG_026-12b>¶
意庶復舊職¶
　　郭正不應為嫁母持服狀¶
臣竊惟禮者叙上下制親疎别嫌明㣲以為之節也故¶
三年之喪雖天下達禮至于情文相稱必降殺從宜故¶
尊有所申則親有所屈不敢以所承之重而輕用于其¶
私者也伏見前祠部員外郎集賢校理郭正生始數嵗¶
即鍾父喪而母邊氏更適士人王渙正㷀㷀孤苦以訖¶
成立見無伯叔又鮮兄弟奉承郭氏之祭者惟正一身¶
<pb:KR4d0021_WYG_026-13a>¶
而已母邊氏適王氏更生四子今邊不幸而訃聞正乃¶
解官行服以臣愚管見深用為疑伏見五服制度敕齊¶
衰杖期降服之條曰父卒母嫁及出妻之子為母其左¶
方注曰謂不為父後者若為父後者則為嫁母無服今¶
詳邊氏嫁則從夫已安于王室此將同穴永非于郭偶¶
而正既為父後則宜歸重本宗雖欲懐有慈之爱推無¶
絶之義亦不得為已嫁之母抗父而盡其禮何者輕奉¶
父統則郭之承重更無他親備執母喪則王之主祀自¶
<pb:KR4d0021_WYG_026-13b>¶
有諸子臣詳求制㫖疑正不當觧官行服夫禮有所殺¶
君子俯就也義有所㫁聖人不專也况當孝治宜謹彛¶
經伏乞降臣此狀下有司博令詳議其郭正為父後為¶
嫁母應與不應觧官行三年之喪然後明垂定制俾守¶
共規臣備禮官不敢寢嘿謹具狀奏聞¶
　　上三冗三費疏(案歴代名臣奏議係寳元元/年祁權三司度支判官時上)¶
臣伏見西賊叛逆未即梟截申命將校警飭邊陲陛下¶
日昃憂勤特軫調發内經聖慮旁咨羣謀臣誠不肖竊¶
<pb:KR4d0021_WYG_026-14a>¶
用感憤以為勇夫扞外儒者計内合為威畧以行天誅¶
則跳梁小醜指期烹醢故敢妄陳愚見以佐萬一臣聞¶
兵以食為本食以貨為資在易聚人在書八政誠聖人¶
一天下之歸之具也以天下取之以天下用之量入為¶
出故天子不得私焉傳曰足食足兵民信之矣今左藏¶
無積年之鏹大倉乏三嵗之儲南方冶銅匱而不發承¶
平如此已自彫困其故何哉良由取之既殫而用之無¶
度也臣不能悉知朝廷之經費且以臣素所見者言之¶
<pb:KR4d0021_WYG_026-14b>¶
何者大有三冗小有三費以困天下之財財窮用褊乃¶
今更欲興數十萬衆以事夷狄無謀甚矣陛下誠能超¶
然逺覽燭見根本去三冗節三費專備西北之屯尚可¶
曠焉高枕無匱乏之患何謂三冗天下有定官無限員¶
一冗也天下廂軍不任戰而耗衣食二冗也僧尼道士¶
日益多而無定數三冗也三冗不去不可為國今宜降¶
詔㫁自今日僧尼道士已受戒具者且使如舊其在寺¶
帳為徒弟子者悉逮為民勿復嵗度今日以後州縣寺¶
<pb:KR4d0021_WYG_026-15a>¶
觀留若干所僧尼道士定若干人且令後來之數不得¶
過此此策一舉可得耕織夫婦五十萬人則一冗去矣¶
今天下廂軍不擇孱小尫弱悉皆收配纔圖供役本不¶
知兵亦且月費廩糧嵗費庫縑數口之家不能自庇于¶
是相挺逃匿化為盜賊者不可勝算朝廷毎有夫役更¶
籍農民以任其勞假如廂軍可令驅以就役方且别給¶
口劵間望賜錢二端相率不便明甚陛下若敕天下廂¶
軍今日以後除州軍須要防捉别留三百人自餘更不¶
<pb:KR4d0021_WYG_026-15b>¶
收補已在籍者許備役終身如此則中下之家悉入農¶
業又得力耕者數十萬則二冗去矣國家郡縣素有定¶
官譬以十人為額常以十二加之遷代罪謫足以無乏¶
今則不然一位未缺十人競逐紆朱滿路襲紫成林州¶
縣之地不廣于前而陛下官五倍于舊吏何得不苟進¶
官何得不濫除陛下誠得詔三班辨審官院内諸司流内¶
銓明立限員以為定法自今以往門廕流外貢舉之色¶
實制選限稍務擇人俟有闕官計員補吏内則省息俸¶
<pb:KR4d0021_WYG_026-16a>¶
廩外則静一浮華則三冗去矣何謂三費一曰道場齋¶
醮無日不有若七日若一月若四十九日各挾主名未¶
始暫停至于蠟蔬膏麫酒稲錢帛百司供億不可貲計¶
而注者旁縁利于欺攘奉行崇尚峻于典法皆以祝帝¶
壽奉先烈祈民福為名欲令臣下不得開説臣愚以為¶
陛下上亊天地宗廟次事社稷百神醴酩粢盛犧牲玉¶
帛使有司端委而奉之嵗時而薦之足以竦明徳于天¶
下介多福于黔庶何必道場齋醮希屑屑之報哉是國¶
<pb:KR4d0021_WYG_026-16b>¶
家抱虚以考祥小人誣神而獲利耳陛下若㫁自聖慮¶
取必不可罷者使畧依本教以奉薫修開啟有時賜與¶
有度則一費節矣二曰京師寺觀或多設徒卒或増置¶
官司衣糧所給三倍他處帷幄謂之供養田產謂之常¶
住不徭不役坐蠧齊民而又競飾神祠争修塔廟皆曰¶
不費官帑自募民財此誠不逞罔上之尤者夫民藏于¶
國國藏于民財不天來而由地出也役不使鬼而待人¶
作也舎國取民其傷一焉伏望陛下切敕州縣普令罷¶
<pb:KR4d0021_WYG_026-17a>¶
止則二費節矣三曰使相節度不𨽻藩要貪取公用全¶
濟私家跡夫節相之建或當邊鎮或臨師旅也公用之¶
設或以勞衆而饗賔也今則不然罷黜大臣率叨使相¶
安居都邑普䝉公用取生人之資力為無功之奉養坐¶
縻邦用莫此為甚伏望陛下寳惜名器使授受惟才自¶
今地非邊要州無師屯者不得建節度已帶節度不得¶
留近藩及京師則三費節矣三冗已去三費已節數年¶
之内用度必饒臣又聞之人不率則不從身不先則不¶
<pb:KR4d0021_WYG_026-17b>¶
信陛下若能躬服至儉風示四方錦綵金玉不得妄費¶
請自後宫為始衣服醪膳無益舊規請自乘輿為始然¶
後天下嚮應民業日豐人心不搖師役可舉雖使風行¶
電照飲馬西河蠢爾戍酋可玩之股掌中矣寜與今日¶
誅求財用課鹽㩁茗為戚戚之計者同年而語哉臣誠¶
狂妄不曉禁忌輕進愚策惟陛下裁赦其辜¶
　¶
　景文集巻二十六¶
